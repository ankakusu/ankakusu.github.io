---
kind: article
created_at: 2014-01-25 09:43 EET
title: CoffeeScript ve BackboneJS Dolu Bir Haftasonu
tags:
  - turkce
  - javascript
  - coffeescript
  - backbonejs
  - nodejs
  - programming
---

Aslında her şey bir tesadüf eseri başladı. Bütün haftasonunu kapsayan dolu dolu bir CoffeScript ve BackboneJS eğitimi
olduğunu öğrendim. Nasıl öğrendiğimi hiç sormayın oldukça düşük bir olasılık. Yüce kozmoz bu eğitime katılmam için
gerekli olan zincirleme olayları bilinçli olarak başlattı diye düşünüyorum :)

<!--MORE-->

Uzun lafı yine uzunca bir cümleyle ifade edersek, [Girişim Fabrikası](http://girisimfabrikasi.com/)'nın ev sahipliğini
yaptığı, [Webbox.io](http://webbox.io/)'nun organize ettiği, genç yaşına rağmen Front-End development konusunda oldukça
deneyim ve bilgi sahibi olan [Fatih Kadir Akın](http://fatihak.in/)'ın da eğitimci olduğu CoffeeScript ve BackboneJS
[eğitimininde](http://webbox.io/workshop/tr/coffee/) ben de vardım! :)


"Ne var canım, internet doküman kaynıyor gider okurum öğrenirim. Para vermeye ne gerek var?" diye düşünenler de vardır
elbet ama bir düşünün bakalım bir sanatçının müziklerini müzik çalardan dinlemek ile konserini izlemek aynı mı olur?
Konserin kendine özgü bir büyüsü olur. Çünkü orada aynı zevke sahip bir insan topluluğunun içindesinizdir. Ezbere
bildiğiniz şarkıları hep beraber söylersiniz. Biz de bu etkinlikte kod yazmayı seven insanlar olarak bir araya geldik :)
Hani hep bir ağızdan şarkı söylemedik ama İstanbul'da ulaşım, tavuk göğsünün içinde gerçekten tavuk olup olmadığı gibi
konular dışında hep bir ağızdan yazılım teknolojileri ile ilgili sohbet ettik. Özellikle Türkiye koşullarında zoraki
mühendis olmuş, mesai saati bitince işinden kaçarak giden insanlardan sonra yazılıma, web teknolojilerine aşık
insanlarla bir haftasonu geçirmek sanki çevrende hiç Behzat Ç. izleyen insan yokken bir anda Akbaba ile Hayalet'in
dialoglarını birbirine anlatıp da gülüp eğleneceğin, unuttuğun dialogları hatırlayacağın bir grup insanla tanışmak gibi,
yani güzel bi şey...


İki gün boyunca sabah 10.00'dan neredeyse akşam 20.00'a kadar eğitildik de eğitildik :) Eğitimin ismine bakarsak sadece
CoffeScript ve BackboneJS öğrendiğimi düşünebilirsiniz ama aslında front-end development ile ilgili, kitaplardan yada
internetteki dokümanlardan bulamayacağımız ince detayları keşfedebilme fırsatı yakaladık. Öyle ki hayat bir kolay
gözüktü gözüme :) En güzel yanı da eğitimi işini çok seven bir insandan almak oldu.


İki günlük eğitim sonrasında kendimi ne kadar geliştirdiğimi gördükten sonra düşünmeden edemiyorum: Türkiye'de yazılımı
seven insanlar birbiriyle daha çok iletişime geçebiliyor olsa Türkiye nereye gelirdi?


Bu eğitimin gerçekleşmesinde emeği geçen abimiz Uğur Özyılmazel'e, eğitimcimiz Fatih Kadir Akın'a, ev sahipliği yapan
Girişim Fabrikası'na teşekkür etmek istiyorum.


Eğitimde tanıştığım arkadaşlarıma da selamlar olsun!
